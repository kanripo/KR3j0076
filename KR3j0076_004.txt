# -*- mode: mandoku-view; -*-
#+TITLE: 義門讀書記
#+DATE: 2015-08-24 23:22:15.062386
#+PROPERTY: ID KR3j0076
#+PROPERTY: BASEEDITION WYG    
#+PROPERTY: JUAN 卷四
<pb:KR3j0076_WYG_004-1a>¶
欽定四庫全書¶
　義門讀書記卷四¶
　　　　　　　　　翰林院侍讀學士何焯撰¶
　　論語下¶
先進篇先進於禮樂章　謂孔子患時文之敝而欲救¶
之以質者發自明道其在伊川亦云矯枉以救文之敝¶
則從先進小過之義也奢則不孫儉則固與其不孫也¶
寧固此之謂也不必惑從周之説此重質之説也朱子¶
<pb:KR3j0076_WYG_004-1b>¶
或問謂安知當世所謂儉者非昔之所謂中耶故集注¶
採尹氏所述伊川當時謂之野人是言文質相稱者也¶
謂之君子則過乎文者也四語而兩下今反謂之字以¶
明周末文勝故持論倒置此重中之説也然朱子作家¶
禮序云畧浮文敦本實竊自附於孔子從先進之意而¶
語類中論考禮綱領數條持論亦多如此則重質尤合¶
朱子本意¶
第一節　細㸔野人二字自有質勝之意江陵程文所¶
<pb:KR3j0076_WYG_004-2a>¶
主自得之但須云救之以質乃就於中方圓備　禮之¶
本只是教以人倫樂之本只是養其徳性　注不自知¶
其過於文也按朱子謂同時考禮者下稍溺于噐數一¶
齊多昏倒了亦所謂不自知也¶
第二節　朱子嘗云古禮於今實難行後世有大聖人¶
者作與他整頓一番令人甦醒必不盡如古人之繁但¶
放古之大意此節能透出甦醒二字精神來則大佳矣¶
且如此則於不自知三字亦照應得有意味　朱子又¶
<pb:KR3j0076_WYG_004-2b>¶
云若聖賢有作必簡易疏通使見之而易知推之而易¶
行¶
從我於陳蔡者章第二節　是時子游年十八子夏年¶
十九¶
總注　曾子傳道而不與焉按曾子年最少時未及門¶
也子貢晚而聞一貫之傳有不止於善為説詞者葢進¶
徳有不可限也¶
季氏富於周公章第二節　注又見其愛人之無已也¶
<pb:KR3j0076_WYG_004-3a>¶
按聖人氣象方説得到¶
柴也愚章　愚魯是氣質之偏辟喭是氣習之染¶
總注　四者性之偏按性如何有偏¶
回也其庶乎章　總注簞食瓢飲屢絶而不改其樂也¶
按補足此句方見庶㡬下落¶
子路曾晳冉有公西華侍坐章第六節　注衆頫曰同¶
按周禮殷頫曰同避宣祖諱故改曰衆¶
第七節鏗爾　集解於鼓瑟希下一斷以鏗爾屬下句¶
<pb:KR3j0076_WYG_004-3b>¶
孔疏云鏗者投瑟之聲　異乎三子者之撰此句是謙¶
詞　暮春者七句　曾晳進取須於言外得之王文恪¶
作此段題只淡寫直留在大結發見斟酌至當不然其¶
言不讓殆有甚於率爾者矣　注曾㸃之學四句推其¶
根動静之際六句本文而其胸次悠然以下言外之意¶
分三層㸔¶
第八節　曾㸃是其中有疑見得三子儘好何故不見¶
許於夫子故獨留再問此不是自喜見許真以夫子為¶
<pb:KR3j0076_WYG_004-4a>¶
必薄三子而復問也葢狂者平日心胸灑落或不暇於¶
細務一聞三子之言未嘗不以為實事切務必不可少¶
異撰之言仍寓謙退在其間也正狂者進取不肯倒却¶
一邉處未可以他日行不掩言便疑其夷然不屑一徃¶
放曠為樂也¶
末節　私箋云自卿大夫而下有都宫而無宗廟自附¶
庸而下有通問而無㑹同此宗廟㑹同所以為諸侯之¶
事按附庸無㑹同不逹於天子故也¶
<pb:KR3j0076_WYG_004-4b>¶
顔淵篇顔淵問仁章首節　唯復禮為克己之盡但言¶
克己而不至於禮則不過一時强制病根仍在故朱子¶
不取吕與叔克己銘他日作詩又云寳鑑當年照膽寒¶
向來埋沒太無端袛令垢盡明全見還得當年寳鑑㸔¶
則禮之未復亦豈遂可以言克己哉禮字最喫𦂳　注¶
已謂身之私欲也按身字𦂳要空説私欲不得下文視¶
聽言動為身之用則其目也讀或問自明伊川嘗云大¶
抵人有身便有自私之理宜其與道難一　或問以理¶
<pb:KR3j0076_WYG_004-5a>¶
易禮則無可持循之實聖人所謂禮者正以禮文而言¶
其所以為操存持守之地者宻矣　注謝氏云云或疑¶
顔子具體聖人不宜有性偏難克處然觀其自言願無¶
伐善無施勞則亦必曾有伐施之病是亦偏處也但不¶
可説得太重耳¶
總注　非至明不能察其㡬二句何謂察其㡬莫見乎¶
隐莫顯乎微故君子慎其獨也是何謂致其决如惡惡¶
臭如好好色此之謂自慊故君子必慎其獨也是自慎¶
<pb:KR3j0076_WYG_004-5b>¶
獨而精之至於應物之處無少差謬則并無三月之違¶
矣¶
仲弓問仁章　出門使民時能敬則未出門使民時便¶
自無不敬所為涵養工夫也但學者却須從出門使民¶
時著力方有實地據為工夫下手處仲弓所謂請事此¶
也　兩如字亦必用實貼然後見其為敬之至若約畧¶
寫大意直似易以他語亦得則仲弓之請事者安據耶¶
司馬牛憂曰章　總注意圓而語滯者也按此謂其有¶
<pb:KR3j0076_WYG_004-6a>¶
無差等之弊¶
子張問明章　易云誣善者其辭游葢謂誣善必浮游其¶
辭使事雖無據而可疑聞之者以為發于無心而不覺正¶
浸潤之類也　不行焉又須将二者互説方透或問甚明¶
注毁人者漸漬而不驟(至/)而發之暴矣　句句對勘互¶
形事變無窮已約畧可見矣　易疑者不疑易信者不¶
信合來方是明無不照大全輔饒之説皆可觀　二者¶
難察而能察之按惟二者相反故尤難察¶
<pb:KR3j0076_WYG_004-6b>¶
子貢問政章首節　兵食而信之説本之大全中所採¶
語錄然非朱子最後定本必如本注中補足教化方有¶
在上者信孚於民根本豈得謂止須足食足兵民信盡¶
此哉至教民以信雖不可一日緩若不待既足之後而¶
總注復分出以人情而言以民徳而言兩層則施為固¶
自有序大全所採黄直卿至此而後民有以全其信非¶
謂至此而後方施信于民之語亦不必據以獻疑直卿¶
自云夫子初答為政之先後也再答復告以義理之重¶
<pb:KR3j0076_WYG_004-7a>¶
輕也既有先後即當如注中以人情而言之解矣¶
第二節　觀周官小司徒及司馬法則所謂兵者即其¶
民也召募始於桓文之説初無所據即三代而後兵制¶
亦自唐之府兵既壊始專事召募當孔子之時舎井田¶
邱甸之民豈别有可去之兵在哉下兩節問答但欲窮¶
此理之極而非實事也時文云於是下去兵之令於是¶
乎下去食之令死句下矣　兩不得已而去猶云二者¶
不可得兼也聖賢要是無可奈何故程子謂之直窮到¶
<pb:KR3j0076_WYG_004-7b>¶
底不可作去之所以足之一切兒戲之譚¶
末節　去食去字只對上足字亦非遂至無食也末二¶
句乃究極其理而言之註語當分界清楚不得将易子¶
析骸納入去字中¶
哀公問於有若曰章首節哀公發問之意本為年飢¶
之時徵斂不給而商所以足國用者其初亦非欲加賦¶
也特聞有子行徹之論誤以有子之意反在减二為一¶
務欲損上益下則於足國之道逺矣故疑而再問首節¶
<pb:KR3j0076_WYG_004-8a>¶
中不必即入加賦二字此安溪先生意按先生之論最¶
細當飢嵗而議加賦雖至愚者不為也¶
第二節　此盍字與孟子則盍反其本矣口氣同是為¶
他徹底打筭盡除一切苟且之政反之於以三十年之¶
通制國用雖有凶荒不能為害本計但講徹法不做盍¶
字便非　注中通字要透末節全脉在此¶
末節　財聚則民散君不務行徹以聚民而沾沾然曰¶
吾猶不足亦思百姓足則孰與不足者百姓不足則孰¶
<pb:KR3j0076_WYG_004-8b>¶
與足者耶¶
子張問崇徳辨惑章首節　主忠信則其徙義也有地¶
而可據能徙義則其主忠信也有用而日新¶
片言可以折獄者章首節　注忠信明决按四字皆重¶
在上一箇字¶
聽訟吾猶人也章　此節無訟重在教化上¶
季康子問政於孔子曰如殺無道章　私箋云但言感¶
應之機未及乎政教法令之施也¶
<pb:KR3j0076_WYG_004-9a>¶
子張問士章第五節　即察言觀色處便慮以下人若¶
非慮以下人則察言觀色又是徇外¶
樊遲問仁子曰愛人章　舉直錯枉智也然所以不容¶
己於舉錯其源則自愛來精義中載楊中立引孟子語¶
解富哉句極分曉云智者無不知也當務之為急仁者¶
無不愛也急親賢之為務葢當務為急莫如親賢舜湯¶
之有天下以選於衆舉臯陶伊尹為先務然則問智以¶
舉直錯諸枉告之則仁智之務兼舉矣合之語類沈杜¶
<pb:KR3j0076_WYG_004-9b>¶
仲所錄尋常説仁智一箇是慈愛一箇是辨别各自向¶
一路惟此方見得仁智合一處仁裡面包得智智裡面¶
包得仁潘子善所錄愛人知人自相為用若不論直與¶
枉一例愛他也不得大抵惟先智了方能頓放箇仁聖¶
人只此兩句自包上下後來子夏所言皆不出此兩句¶
意二條皆是正為愛他不得不用分别也¶
第三節　樊遲疑二者之相悖以愛欲周而知有擇夫¶
子則示以愛之者原不可混然無所别必慎擇以風示¶
<pb:KR3j0076_WYG_004-10a>¶
之使其感化而同歸於善斯吾仁之施自可無所不周¶
耳上句固智之事而從愛人生來朱子所謂仁裡面有¶
智也能使句則朱子所謂智裡面有仁也若以下文只¶
言問智於夫子口中上句亦突然從知説起便失來脈¶
下句又如何突然轉到仁字相為用耶¶
子貢問友章　善道正所以善用其忠也¶
君子以文會友章　講學即致知之事所以明善也若¶
講成相聚做詩文與下便不相闗　講學取善皆以我¶
<pb:KR3j0076_WYG_004-10b>¶
為主¶
子路篇子路問政章首節　注中兩凡字便含得終身¶
為之不盡意¶
第二節　無倦是訶其請非益之也葢禁止辭¶
衛君待子而為政章第二節　作文當如謝氏之説寛¶
説道理漸虛虛歸到綱常上㸔子貢猶不斥衛君而問¶
夷齊豈聖人詞氣而顧昧于不非大夫之義乎注中是¶
時云云前輩必倶入大結也¶
<pb:KR3j0076_WYG_004-11a>¶
第四節　鄙俗則所見限於淺近素無以與乎極本窮¶
源之慮也輕率是帶説¶
第六節　禮樂只是事之理不興興字亦與崩壊殊¶
總注　而子路終不喻也云云按子路不去雖乖亂邦¶
不居之義然謂其終於不喻則非也其死也仕於孔氏¶
則亦聞悝之難而赴之而已故其言曰若燔臺半必舎¶
孔叔死悝非死輒也先儒於此多失之¶
其身正章　此節要重講下截則上截鞭辟愈有力輕¶
<pb:KR3j0076_WYG_004-11b>¶
帶則聖人何苦有此贅　令無不正身有不正耳此章¶
全是辨令¶
子適衛章　總注明帝尊師重傅云云按京江文教先¶
公族而後庶民只説得明帝事¶
善人為邦百年章　私箋云為邦猶云治天下也按三¶
代治天下未有在為邦之外者　私箋云謂之亦可者¶
微寓不足之意按當時之論必有謂非嚴猛不可以更¶
化者故夫子述人言以致意即子為政焉用殺子欲善¶
<pb:KR3j0076_WYG_004-12a>¶
而民善矣之意何嘗微寓不足耶尹氏注只泛論義理¶
與當日語氣不合百年二字亦不可㸔得迂緩風俗淳¶
厚斷非一時一人事¶
如有王者章　班固曰言聖王承衰撥亂而起被民以¶
徳教變而化之必世然後仁道成焉此得如有二字語¶
意　程子謂仲尼三年有成因周之舊然則必世後仁¶
者其繼亂之後無可因者乎¶
茍正其身矣章　私箋云正其身主臣言正人人字兼¶
<pb:KR3j0076_WYG_004-12b>¶
君民説¶
葉公語孔子曰章第二節　何故要隐正謂其事於理¶
有未當耳則就其隐時義理昭然自在是非之理即在¶
惻隐羞惡之中並行不悖在中之解如是原無所枉也¶
茍有過人必知之直之至矣　(庚辰八月因論春秋書/夫人遜于齊夫人氏之)¶
(䘮至自齊相/與剖析及此)¶
樊遲問仁章　居處恭方外也執事敬直内也¶
總注　程子曰此是徹上徹下語按道理盡於敬與誠¶
<pb:KR3j0076_WYG_004-13a>¶
矣¶
君子和而不同章　當論其心之無所乖和字非止溫¶
乎其容也¶
善人教民七年章　教民而可以即戎具在周官小司¶
徒之所掌七年則大比者再矣¶
憲問篇克伐怨欲不行焉章第二節　此章當取雍也¶
篇或問程韓之論不貳過叅㸔又必歸重在以復乎禮¶
上斯暢其㫖矣　制之於外以安其内克己亦是制私¶
<pb:KR3j0076_WYG_004-13b>¶
也憲之病在不能㧞本塞源徒争末流耳制字貶剥不¶
得注語須從有是四者一氣讀下荆川文掃制私二字¶
便謬以千里為難是因錯用工夫非僅許為勉仁也以¶
安勉為言尤失分刌¶
有徳者必有言章　有徳者未必以能言稱然因事而¶
言則言之中理可必也仁者未必以勇著然義理所當¶
為則為之必力可必也(此程允夫問語首二句朱子畧/改)¶
君子而不仁者有以夫章　蔡氏曰玩語氣似為易言¶
<pb:KR3j0076_WYG_004-14a>¶
仁者而發¶
為命章　為命二字要從義理上説起葢是國家一大¶
事又要存得禮讓誠慤之意極難盡善而鄭國之事次¶
第不茍有可取者自然應對諸侯可以無辱命敗事之¶
失不可将當日晉楚争鄭事勢闌入喧客奪主反狹了¶
題理¶
或問子產章第二節　彼讀若賁卦之賁彼義切哀也¶
廣韵在五寘中　注其後卒召白公以致亂按孔子卒¶
<pb:KR3j0076_WYG_004-14b>¶
于哀公十六年夏四月白公殺子西在七月¶
末節　注而富人莫之敢拒者按拒敵也言其富無敵¶
見仲尼篇¶
貧而無怨難章　私箋云怨字要説得細方見其難按¶
難字只對易字耳説得細非復常情矣　有粗亦有細¶
到夷齊方是貧而無怨之極處怨有怨嘆有怨悔不以¶
其道得之不處而終焉於義理毫無可悔處亦只是無¶
怨也但此意當留在後半推進説耳¶
<pb:KR3j0076_WYG_004-15a>¶
子路問成人章首節　文之以禮樂句是涵養以至於¶
成徳之事不可作變化氣質㸔　變化在前涵養在後¶
兩意俱有程子云英氣最害事無偏倚駁雜只是連那¶
一㸃英氣也融釋了此雖非聖人亦顔曾之徒也　注¶
中窮理養心力行泛應八字於為學次序極好¶
第二節　注中忠信之實四字亦不可㸔得太粗¶
總注　胡氏云云按紹聞編云下節胡氏之説較近然¶
有一疑子路之言如此夫子何以無言¶
<pb:KR3j0076_WYG_004-15b>¶
子問公叔文子於公明賈曰章　注衛大夫公孫枝也¶
按王厚齋云孔注作公孫㧞枝字傳寫之誤¶
臧武仲以防求為後於魯章　曰字不是他人即指武¶
仲自己藏頭露尾耳次崖謂當時之人未見得他意思¶
乃對信字説後人誤㑹都将曰字坐在旁人為他解釋¶
非也　表記曰事君三違而不出竟則利祿也人雖曰¶
不要吾不信也與叔引此章以為並得於孔子然言各¶
有當經文無人字不必强加　注楊氏云云按既以防¶
<pb:KR3j0076_WYG_004-16a>¶
則迹亦露矣故程子於中説心迹之判久矣不以為是¶
　亦春秋誅意之法也按何休注公羊晉趙鞅歸于晉¶
傳云君子誅意不誅事¶
晉文公譎而不正章　先言晉文者甚文故不得不予¶
桓也桓雖假抑猶愈乎文之譎云爾子之抑傷之也¶
桓公殺公子糾章第二節　如其仁言似此功業也庶¶
㡬其仁也誰如之訓當斟酌　注葢管仲雖未得為仁¶
人按此謂全體之仁　九合若如舊説則其中有兵車¶
<pb:KR3j0076_WYG_004-16b>¶
之㑹三本文何以云不以兵車故朱子不從　春秋之¶
時上無天子下無方伯有伯功則封建得以不廢生民¶
稍獲休息從合諸侯包含利澤及人者大與仁字乃有¶
闗¶
管仲非仁者與章　總注程子云云按程子桓兄糾弟¶
之説無據特以兩人皆亡公子非有君臣之定分猶可¶
以無死故孔子不以是深責管仲也若召忽之死雖不¶
可謂之非然亦不過小諒而已如匹夫以意氣然諾相¶
<pb:KR3j0076_WYG_004-17a>¶
死當其奉公子糾來奔之時未嘗有荀息仇牧之責任¶
春秋之時與亡人求入而死者多矣則未知為亂賊之¶
黨歟否歟又惡得而深予之(此段本安溪先生之意言/之)¶
　未嘗受命於先君則兄弟均之非嫡嗣桓公雖兄亦¶
不得名其為賊也　從前輔糾争國仲之失也却不可¶
責以糾死亦隨而死　古注王子邕云管仲召忽之於¶
子糾君臣之義未正成故死之未足深嘉不死未足多¶
非死事既難亦在于過厚故仲尼但美管仲之功亦不¶
<pb:KR3j0076_WYG_004-17b>¶
言召忽之不當死按此説精當緻宻¶
其言之不怍章　私箋云則字即就言之不怍時説非¶
待其為而後見其難也¶
陳成子弑簡公章　厚齋云請討陳恒之年春秋終焉¶
夫子之請討也将以見之行事請討不從然後托之空¶
言¶
總注　程子云云當參觀或問朱子所推本末尤為精¶
盡以魯之半加齊之半是釋哀公魯為齊弱久矣之疑¶
<pb:KR3j0076_WYG_004-18a>¶
非先力而後義也¶
不逆詐章　私箋云三句一氣不斷按不妨斷　注言¶
雖不逆不億按全要體會雖字得力抑亦語脈方醒楊¶
氏説只末二句好若説君子一於誠則不逆億便自然¶
能先覺了¶
或曰以徳報怨章第三節　以直二字凡待天下之常¶
人皆然不因報怨而有所增損耳竟将以直筭做報怨¶
之法便糊塗總注中怨有不讐四字要㸔得圓葢因怨¶
<pb:KR3j0076_WYG_004-18b>¶
有公私曲直之不同不皆在所必報也不可竟抺去題¶
中報字¶
莫我知也夫章末節　為學一凌躐便易怨天一輕浮¶
便易尤人注中不得不合皆要在做工夫上㸔¶
公伯寮愬子路於季孫章第二節　私箋云兩将字正¶
在未興未廢之間不知命者以為人可與得力時節也¶
　朱子云這是未定之詞¶
賢者辟世章　次第以時地區分辟色則嘗居是邦辟¶
<pb:KR3j0076_WYG_004-19a>¶
言則嘗仕其國也彼婦之口可以出走亦辟言之一事¶
子路宿於石門章　是字言獨是他如此若作原來是¶
他豈不懸絶　注中胡氏譏字須活㸔晨門尚從吏隐¶
與下章荷蕢不同只他見得難便住手與字有未知聖¶
人更用何法以旋乾轉坤之意葢疑詞非刺也先儒因¶
下文子路無酬答之語故謂其似譏然葉公問孔子於¶
子路子路不對亦豈謂其有所譏耶¶
子擊磬於衛章末節　注且言人之出處二句按此指¶
<pb:KR3j0076_WYG_004-19b>¶
淺深二句¶
子路問君子章　安溪先生評貞父修已以敬文云修¶
已非無事者自一言一行至于應事接物皆是也但非¶
以敬為主則不能耳不是一敬而修已之事已畢程子¶
言但知主敬而不知集義則是都無事也此意少人識¶
取　私箋云安即敬之極處¶
總注　此體信逹順之道按體信逹順出禮運¶
原壤夷俟章　注以其自幼至老按宋本老作長此解¶
<pb:KR3j0076_WYG_004-20a>¶
上二句也¶
衛靈公篇賜也女以予為多學而識之者與章　此章¶
注脚只在孟子盡其心者章後須補到存養安溪先生¶
於長史文後頗引其端然説得不斬截　天下之理千¶
變皆由此出者天命之性也知所本即中庸立天下之¶
大本意思朱子語錄及北溪字義中發明謝氏説精矣¶
此葢進子貢以涵養徳性之要¶
第一節　注夫子欲其知所本也按本者誠而明也¶
<pb:KR3j0076_WYG_004-20b>¶
以行言故曰忠恕以知言則誠明而已¶
第二節　注葢其積學功至按積學致知也功至知至¶
也¶
無為而治者章　無為者猶言行其所無事也注中下¶
二層意本揚子法言非正解¶
直哉史魚章第二節　注如於孫林父寗殖放弑之謀¶
按厚齋云寗殖當為寗喜¶
顔淵問為邦章首節　封建不廢治天下即在為邦内¶
<pb:KR3j0076_WYG_004-21a>¶
謙詞二字似稍濶逺¶
第五節　必言舞者舞所以象成功此章是論為邦如¶
舜之九成為邦功業方做得完備也不專是包聲在内¶
臧文仲其竊位者與章　斥為竊位紙上都是霜氣者¶
與二字豈復尚留不盡或以此二字都帶委婉則譬之¶
小人其猶穿窬之盗也與等語亦委婉也夫謂聖人出¶
語渾融不為已甚者謂於竊位之外不宜别有深文如¶
恐公室有人私家翼翦之類羅織沒左証疑獄耳豈蔽¶
<pb:KR3j0076_WYG_004-21b>¶
賢應得之辜可為末减耶三思節其義亦爾一友謂予¶
再字亦且放活些予應之曰幸文子非四思而後行恐¶
不好更説箇三斯可矣竟無以難也¶
躬自厚而薄責於人章　注易從二字妙亦欲其同歸¶
於厚先之以善道之方耳非竟薄待之也¶
不曰如之何如之何者章　此節當兼指窮理¶
君子義以為質章　蟬聫而下三之字俱就處事説首¶
句體下三句用　義是天理之宜安有不誠實者信以¶
<pb:KR3j0076_WYG_004-22a>¶
成之恐是謂其及於物處合内外皆誠實也¶
吾之於人也章　上節自是聖人盡其性以盡人之性¶
事下又援古以曉有世教之責者不當薄待今此之人¶
耳¶
第一節　私箋云如字活其字實　注中揚是善未著¶
而自我表之稱是惡未著而自我發之二字不可順口¶
讀過若善惡為衆所共見則公好公惡不待言也¶
第二節　饒雙峯曰民字即上面人字人對已而言民¶
<pb:KR3j0076_WYG_004-22b>¶
對君而言下有三代字面也　斯民也即三代之君直¶
道而行之民而三代之君所以直道而行之民者以民¶
心本直不可枉其是非之實也故直道二字偏主君説¶
不得所以二字之意偏主民説又不得三代之三字口¶
氣　注今此之人按箋云即上節人字也　葢以此民¶
即三代之時按即字極可味行之以私即此人行之以¶
直即此人顧轉移何如耳¶
吾猶及史之闕文也章　闕文西涯兼其事其文言之¶
<pb:KR3j0076_WYG_004-23a>¶
巧言亂徳章　婦人之仁不能忍其愛匹夫之勇不能¶
忍其忿¶
衆惡之章　私箋云察字活有可信可疑二端在内按¶
如鄉人之善者好之其不善者惡之則亦無所疑矣可¶
與楊説叅㸔¶
吾嘗終日不食章　此章以仰之彌髙一章㸔方得勞¶
心必求遜志自得真解　思與學不可分知行説　學¶
是求之實地注却云遜志便非學而不思者矣¶
<pb:KR3j0076_WYG_004-23b>¶
君子謀道不謀食章　不是中二句是無命也不是末¶
一句是無義也命是中人説的知義則命不足道故口¶
氣須着一折¶
當仁不讓於師章朱子云此仁字當在大處難做處¶
説　私箋云重一當字當擔當也¶
季氏篇　洪氏云云按洪氏此條不根應從辨疑刋削¶
季氏将伐顓臾章　通章尤重在責由求¶
第三節　注冉求為季氏聚斂尤用事此句是¶
<pb:KR3j0076_WYG_004-24a>¶
第四節　費在蒙之陽魯以費為東郊故謂之東蒙¶
詩魯頌正義云謂之社稷臣者以其附屬于魯亦謂魯¶
之社稷其國猶是世繼非專臣也然非專臣故季氏将¶
伐若其純臣魯君季氏豈得伐取之也　横渠云雖非¶
魯臣乃吾所以事社稷之臣也　注先王封顓臾於此¶
山之下按先王通指虞夏以來言之　在魯地七百里¶
之中按此則自周以來錫之山川土田附庸也¶
第六節　二子之罪只在不持不扶致季氏得縱其欲¶
<pb:KR3j0076_WYG_004-24b>¶
故夫子亦止責之如此下文注中冉有實與謀句太過¶
弑父與君亦不從也夫子固有以信之矣凡讀傳注須¶
就經文彼此叅㸔乃可以折其衷耳¶
第八節　此節自解所以難於救止之故不可説似代¶
季氏逺慮注中是朱子過於疾惡處　固謂阻東蒙若¶
虎之負嵎登蒙山則下臨費邑故曰近¶
第九節　欲之即夫子欲之二字¶
第十節　安溪先生謂凡物兼并則多均分則寡均未¶
<pb:KR3j0076_WYG_004-25a>¶
必無寡也富者多危貧者多安安未必無貧也古人之¶
意以為寧寡而不可使不均寧貧而不可使不安故所¶
患者在彼而不在此夫子又推論其理謂古人所以不¶
患寡而患不均者葢均則各得其分不相侵奪雖或有¶
寡不至於貧且均則各得其分不相侵奪其和可知和¶
則有無可以相資盈虛可以相濟并可不至于寡矣此¶
古人所以貴于均也古人所以不患貧而患不安者葢¶
安則内變不生外釁不作雖或不免於貧而决不至于¶
<pb:KR3j0076_WYG_004-25b>¶
傾矣夫為國家計者慮傾危耳無傾危之慮則貧猶不¶
足患而况於寡乎此古人所以貴于安也¶
十一節　逺人猶當來且安之况邦域之中可尋干戈¶
乎¶
十二節　相夫子即上彼相之相　分崩離析即上所¶
謂危也顛也　私箋云顓臾在邦域中如何謂之逺人¶
夫子以蕭墻對顓臾則蕭牆近顓臾逺其為逺人可知¶
按動干戈於邦内指顓臾此逺人只泛言¶
<pb:KR3j0076_WYG_004-26a>¶
天下有道章　此章只指周家一代説¶
第二節　獨言政不在大夫諸侯糾合同盟翼戴天子¶
方伯連帥之職大夫竊柄即名不正也豈不有其君顧¶
能奉天子哉　安溪先生云天子主天下之政諸侯亦¶
主一國之政雖至治盛世諸侯得自治其國但禮樂征¶
伐之權則不敢自專耳若大夫則無政大夫有政即無¶
道之邦矣故特舉大夫言之　自諸侯亦是無道何以¶
只説大夫須分曉又諸侯若數世之内增修其徳亦代¶
<pb:KR3j0076_WYG_004-26b>¶
有天下矣商周是也須并見得對面之意¶
第三節　不議不横議也¶
益者三樂章　注節謂辨其制度聲容之節按樂字精¶
神正在辨字上見¶
君子有三畏章　三畏九思其數則經文所定凡以并¶
合作對者皆庸人自擾不待閲而始棄擲者也　存心¶
養性所以事天¶
生而知之者章　氣質不同是正意楊氏説又言表推¶
<pb:KR3j0076_WYG_004-27a>¶
論耳此只可於下三段中見之如俗下于上也中即攙¶
入不廢學為金針則中庸至誠盡性當照其次致曲耶¶
君子有九思章　九思是内外合一之事須體味南軒¶
九者當養之于未發之先持之于方發之際二語毎句¶
兼敬義夾持工夫則程子所云各專其一朱子語錄中¶
所謂一是主一之義方有歸宿　曰忠曰敬曰言曰事¶
二句所占地甚濶此章次序似當以君子不重則不威¶
章叅觀(辛巳與世得商論得此/)¶
<pb:KR3j0076_WYG_004-27b>¶
見善如不及章第二節志者萬物一體之志也養此¶
心謂之求其志道者萬物得所之道求志之時而道在¶
我矣至此乃見之施行耳(安溪先生/少時解)　注守其所逹之¶
道也按守字好便貼得隐居二字出¶
邦君之妻章　稱之異邦句若縁上邦人二字來則曰¶
寡君夫人可已守溪據禮記自不謬　若如禮記夫人¶
自稱於異邦之君則當在自稱曰小童之下萊峯文亦¶
是　雜記訃于他國之君夫人曰寡小君不祿此稱之¶
<pb:KR3j0076_WYG_004-28a>¶
異邦之一證不得專據曲禮¶
陽貨篇陽貨欲見孔子章第二節　孔子時年四十三¶
子之武城章首節　弦歌四逹則邑人皆化於上之教¶
而古治可復矣故夫子尤深喜之¶
第三節　君子學道句不可粘着武城君子須㸔注中¶
皆字及必教二字夫子二句平説子游之意尤在下句¶
見不可遺一人也能句句叙述中作虛歩引起下句乃¶
佳　愛人二字即説不忍下有不學道之人亦得　君¶
<pb:KR3j0076_WYG_004-28b>¶
子雖以位言然只是俊秀之屬愛人謂他日臨民也方¶
是子游所取之人　私箋云道字不專指禮樂按率性¶
謂道禮樂所以養其徳性故學道者必由之　學字重¶
與教字對今人只粘道字無欛柄矣　注皆不可以不¶
學按皆字是指地無大小非總上之語¶
子張問仁於孔子章　注又言其效如此按言其效亦¶
仲弓問仁章使以自考之意仍須收向裏來説　必有¶
其效始是能行究竟¶
<pb:KR3j0076_WYG_004-29a>¶
佛肸召章末節　此節是答昔言¶
由也女聞六言六蔽矣乎章第三節好仁不好學二句¶
　此仁字只是愛之理不宜㸔得太濶故注中解愚字¶
云若可陷可罔之類¶
總注又皆所以救其偏也　論來説信便可該直説勇¶
便可該剛乃繁而不殺列之為六皆因子路氣質所偏¶
尤在此處故加詳也　但言仁智實包禮義在好學二¶
字内辨之明義也處之當而有節文禮也¶
<pb:KR3j0076_WYG_004-29b>¶
小子何莫學夫詩章　次節是立志三節是修已四節¶
應事接物五節不惟知常而能處變六節詩本性情教¶
歸敦厚又就修已應事之重者言之¶
子謂伯魚曰章　二南之詩但言治國由於齊家耳若¶
夫起化之本始于修身必待為之者自得于聲詩之表¶
然後有所感發興起為能推之而通放之而準若将注¶
中修身齊家句囫圇吞棗㸔過便似不曾讀詩者末二¶
句亦安能醒發¶
<pb:KR3j0076_WYG_004-30a>¶
禮云禮云章　注敬而将之以玉帛和而發之以鐘鼓¶
此用禮樂之本　此和字就人心言　總注禮只是一¶
箇序樂只是一箇和此制禮樂之本　此和字就統體¶
言¶
古者民有三疾章首節　全是傷今不可雜以思古意¶
　須㸔民字若古之君子有禮樂以養其中和之徳氣¶
禀之偏無所不化矣¶
第二節　私箋云此是即習氣以驗風俗狂矜愚是病¶
<pb:KR3j0076_WYG_004-30b>¶
曰肆曰㢘曰直猶為本症曰蕩曰忿戾曰詐則已變而¶
為别候矣¶
予欲無言章第三節　天理發見流行固不待言而顯¶
著然非黙識而深察之則亦有不可得見者須照首節¶
注中不察二字下意乃抉開示子貢之神¶
孺悲欲見孔子章　士相見禮疏云傳通孺悲欲見孔¶
子不由紹介故孔子辭以疾¶
宰我問三年之喪章第四節　注禮父母之喪云云皆¶
<pb:KR3j0076_WYG_004-31a>¶
撮舉閒傳　受以成布按受繼也¶
君子亦有惡乎章　總注侯氏云云按此人人所當惡¶
微子篇栁下恵為士師章子未可以去乎　言未可以¶
去而事人乎是望之變通不是疑其不見㡬¶
齊景公待孔子曰章　只是禮貎在季孟之間故曰不¶
能用若權位如此則舉國而聽矣　當就事權上説景¶
公初意本欲用孔子也及為人所沮而志氣頓衰故復¶
有不能用之言非特禮貎之謂也注中貴字及程子禮¶
<pb:KR3j0076_WYG_004-31b>¶
字不可誤㸔¶
齊人歸女樂章　聽行如季孫孟子以證見行可之仕¶
桓子始非不善也俗下欲深文之不知如此則孔子去¶
國反不得為見㡬矣¶
楚狂接輿歌而過孔子曰章　接輿佯狂事同箕子其¶
心乃近於狷者也　如上章季桓子便是今之從政者¶
第二節　曾㸃之狂有茂對時物氣象接輿之狂但知¶
天地閉賢人隐而已此夫子欲與言以廣之也¶
<pb:KR3j0076_WYG_004-32a>¶
長沮桀溺耦而耕章第二節　注今下問津今宋本作¶
令按作令乃應上使字¶
第三節　厯聘而終無所遇則是未嘗不避人也¶
末節　夫子于他隐士未嘗自辯正為桀溺之言有過¶
甚者故明人之不可避因見天下之無可易也子路嘗¶
聞浮海之嘆而喜恐其惑於桀溺之言亦因以喻之¶
孔疏隐于山林是同羣言吾自當天下同羣安能去人¶
而從鳥獸居乎¶
<pb:KR3j0076_WYG_004-32b>¶
子路從而後章首節　尹氏謂其詞氣雍容不當直云¶
責子路言我惟恐如此何暇知夫子也　私箋云四體¶
三句葢言夫人四體不勤則不分五穀即莊子漢隂丈¶
人徃矣無乏吾事之意責子路意在言外¶
末節　道之行廢闗氣運之盛衰非一身計也若君臣¶
之義則吾性分所固有職分所當為廢之則此身先有¶
虧闕處矣故明知道雖不行此義不敢自我而廢也¶
行義對徇祿説玩注然謂之義則事之可否云云自見¶
<pb:KR3j0076_WYG_004-33a>¶
今人與潔身亂倫滚作一句都謬　注福州有國初時¶
寫本云云按聖人説話便是八面俱到子路恐不解便¶
如此當是受辭於夫子也¶
逸民章第二第三第四節　三節須兼時與道言之¶
太師摯適齊章　安溪先生謂此章官名次序皆有義¶
理葢分堂上堂下之樂言之侑食之官乃近君者故貴¶
之也¶
周有八士章　或曰成王時人按此鄭康成説賈逵又¶
<pb:KR3j0076_WYG_004-33b>¶
以為文王時　當從子政季長之説作宣王時中興之¶
業所以不能盡復文武之舊者生材雖盛而淪于下位¶
也¶
子張篇執徳不宏章　注有所得而守之太狹按所得¶
只是這些道理别無所有故謂之徳孤孤只是孤單(朱/子)¶
子夏之門人問交於子張章　我之不賢與須於絜長¶
量短時指與一箇茫然長思瞿然内愧光景上與字語¶
意極安詳此與字極跼蹐　子張之言乃泛然處衆之¶
<pb:KR3j0076_WYG_004-34a>¶
道非所以交朋友也毋友不如己者孔子言之但一拒¶
字太迫狹耳注中過髙二字尚斷不倒¶
君子信而後勞其民章　未字只是足上後字作此句¶
須沉吟追味見而後二字為必不可易之法乃有情有¶
味¶
仕而優則學章　重下截　上句為世卿言之下句則¶
草野之秀民也聖門無突然便説仕者兩則字亦須説¶
得微不同上句是但有餘力便學下句是須有餘力乃¶
<pb:KR3j0076_WYG_004-34b>¶
仕也¶
堂堂乎張也章　重不能輔人邊¶
吾聞諸夫子人未有自致者也章　此所以觀常人之¶
用情非立教然也¶
孟氏使陽膚為士師章　法家謂刑亂國用重典不知¶
自上致之也哀矜勿喜包當用法平恕不失其怵惕惻¶
隐意¶
紂之不善章　甚多也公羊傳云曹伯之罪何甚惡也¶
<pb:KR3j0076_WYG_004-35a>¶
其甚惡奈何不可以一罪言也　有人之惡有水之惡¶
左傳有汾澮以流其惡是也須還他兩層¶
君子之過也章　此章乃警戒至切之語不可放退説¶
日月之食在君子為非常之變人皆見之不可得而掩¶
也人皆仰之惟速改斯得復其常也¶
衛公孫朝問於子貢曰章　衛公孫雖知夫子者淺然¶
亦見其無所不通以為求之當世何處得此大成規模¶
可從他就學故有焉學之問子貢告以夫子之大固有¶
<pb:KR3j0076_WYG_004-35b>¶
自來却四面零星鬬合非可限定一處何處不從學其¶
成就亦非必專師一人也　注夫子生知而未嘗不好¶
學按此句是朱子言外推論非問答正解　道字固不¶
論道體朱子解為謨訓功烈與凡周之禮樂文章以為¶
此則有時墜地賴人能記者耳其實列聖相傳之微言¶
已不外此故孟子注亦舉此節證聞而知之但非子貢¶
當下問答所及故或問於范太史之説復謂其不切¶
叔孫武叔毁仲尼章多見其不知量也　邢云古人多¶
<pb:KR3j0076_WYG_004-36a>¶
祗同音引襄二十九年左傳多見疏也服䖍本作袛見¶
疏及張衡西京賦為證¶
子為恭也章第三節　大可為化不可為非人力可及¶
當就徳性學問至處實講¶
末節　上節總包體用説此節就徳性之及人一半可¶
見處示之與大哉堯之為君章同¶
堯曰篇堯曰章第三節　有罪謂得罪於天　簡在句¶
似並指有罪無罪説　注又言君有罪非民所致按此¶
<pb:KR3j0076_WYG_004-36b>¶
二句最難措詞¶
第四節　私箋云大賚正以富善人也按鹿臺鉅橋之¶
積雖多亦安能徧及四海須知此是第一節事正為商¶
家畿内之民身在水火有朝不及夕之憂雖有善政亦¶
莫能待故首為此舉四海聞之亦如被其賜也善人則¶
尤有加焉洪範中所謂富者有廪祿也注中皆字不可¶
貼大字説　下文方説四方政行天下民歸次第自可¶
想見¶
<pb:KR3j0076_WYG_004-37a>¶
第五節　安溪先生云此節正申明善人是富之意歸¶
重在仁人上　私箋云過即督過之過按此節叙在大¶
賚之後只當就仁人上并見虐政汚俗所當咸與維新¶
大慰百姓責望與之更始意不可泥書今朕必徃重説¶
伐紂也¶
第六節　權量者萬事萬物之本謹之而後法度可審¶
法度審然後有官守¶
第七節　世者賢者之後世其家者也逸民又是無位¶
<pb:KR3j0076_WYG_004-37b>¶
之人二句亦相因説　注箕子商容不必拘¶
第八節　所重中便該得教化在内從善也輕民徳歸¶
厚也¶
末節　信字貼誠字説末句歸于公¶
子張問於孔子曰章第二節欲仁而得仁　私箋云孜¶
孜所欲所得者在澤民之仁心政上則儘欲儘好儘得¶
儘不妨按此説仁字極分曉¶
總注　尹氏云云按顔師古前漢書注中并以上章為¶
<pb:KR3j0076_WYG_004-38a>¶
告子張之語¶
不知命章　此章胡雲峯以為入徳之事者自好¶
首節　志士不忘在溝壑勇士不忘喪其元只是信得¶
命及便一直向前做得瀟灑磊落此命字但在氣上説¶
與道之将行也與命也命字同義不可説向理上去了¶
　¶
　¶
　¶
<pb:KR3j0076_WYG_004-38b>¶
　¶
　¶
　¶
　¶
　¶
　¶
　¶
　義門讀書記卷四¶
